# Psi v nouzi
## Pejsci z Bull azylu Čáslav hledají nový domov
### Milujete pibulteriéry, stafordy a další psy typu „bull“? Rádi byste udělali dobrý skutek? Pak poskytněte nový domov některému z těchto pejsků.
#### Bull azyl Čáslav zajišťuje dočasnou péči pro psy typu bull. Psí svěřenci jsou zde připravováni pro přijetí k novým páníčkům. Azyl tvoří skupina dobrovolníků, která zachraňuje psy ze špatných podmínek nebo z útulků, kde nevědí, jak s těmito psy pracovat. Zabývají se také převýchovou (strachová agrese,agrese na děti atd.).
### Maxwel
#### Maxwel je malý kříženec stafordšírského bulteriéra a francouzského buldočka, který je asi 1,5 roku starý. Je vhodný jako jedináček, nesnese psy ani feny. Ze začátku je potřeba mít pevnou ruku a zásobu pamlsků. Zvládá chůzi bez vodítka. Má rád vodu a běhání, klacíkům ani hračkám moc nedá.
<img src="https://www.muj-pes.cz/foto-clanky/bull/maxwel.jpg">

### Arés
#### Arések je dvouletý kříženec amerického pitbulteriéra středního vzrůstu, který je velmi aktivní. Rád tahá koloběžku a vychází jak s fenami, tak se psy. Je to velmi aktivní a hravý jedinec. Potřebuje mnoho pohybu. Je vhodný jak do bytu, tak na zahradu. Dejte mu šanci, zamilujete si ho na první pohled.
<img src="https://www.muj-pes.cz/foto-clanky/bull/ares.jpg">

### Morgen
#### Pětiletý kříženec amerického stafordšírského teriéra miluje lidi, ale ne děti. Děti opravdu nesnese. I tak má ale šanci najít nový domov. Je vhodný jako jedináček, feny ani psy nesnese. Na pravé noze má tukovou bulku, ale podle veterináře je to jen kosmetická vada, nebolí ho to. Nechá si sahat do jídla, brát hračky, nemá s ničím problém. Je zvyklý běhat u kola a rád se přetahuje. Je to aktivní pes.
<img src="https://www.muj-pes.cz/foto-clanky/bull/morgan.jpg">

### Mímo
#### Mímo je asi tříletý kříženec amerického stafordšírského teriéra a belgického ovčáka, který zvládá základní poslušnost. Miluje aportování a je velice aktivní. Zvládá chodit na volno a přivolání není problém. Nedoporučujeme ho k dětem je na ně velice zbrklý. Je vhodný do velice aktivní rodiny. Je to takový malý neposeda, který potřebuje opravdu hodně unavit a pak bude spokojený.
<img src="https://www.muj-pes.cz/foto-clanky/bull/mimo.jpg">

### Matýsek
#### Asi čtyřletý americký buldok byl odchycen v obci Hevlín. Nějaký čas se potuloval v přilehlých lesích. Po příjezdu do útulku se ukázalo, že je to kontaktní pes, ale lidi si docela vybírá. Když se s ním seznámíte, tak zjistíte, že Mates je velice hodný a aktivní pes, který má rád hru s klacíčky a dlouhé procházky. Ostatní psy a kočky moc nemusí, ale není s ním žádný problém. Je velice poslušný. Prosím nenechte Matýska dlouho čekat na nový domov.
<img src="https://www.muj-pes.cz/foto-clanky/bull/matysek.jpg">

### Pipin
#### Čtyřletý kříženec amerického pitbulteriéra a rotvajlera je velice aktivní a poslušný. Cestu k mužům hledá déle než k ženám. Miluje rohlíky a pobíhání za klacky. Je to klidný pes, který je vhodný do bytu. K dětem je zbrklý, ale neublíží. Koupíte si ho banánem i syrovým květákem. Pipin čeká na milujícího páníčka, kterému bude dělat jen a jen radost.
<img src="https://www.muj-pes.cz/foto-clanky/bull/pipin.jpg">

### Olin
#### Olí je pětiletý kříženec amerického pitbulteriéra. Je to kastrovaný hravý pes. Klacíku si nevšimne, ale jak máte po ruce hračku, je z něj ve chvilce psí dítě. Je poslušný, ale potřebuje důslednost, jelikož je to tvrdohlavec! Je vhodný jako jedináček, nesnese psy ani feny. Miluje procházky a aportování se střapatým uzlem. Olinek za pamlsek udělá cokoli a je velmi vděčný za každé pomuchlování.
<img src="https://www.muj-pes.cz/foto-clanky/bull/olin.jpg">

### Lojza
#### Lojzík je patnáctiletý kříženec amerického pitbulteriéra. I když je slepý, je velice aktivní a pohodový pes. Nesnese ostatní psy ani feny. Děti miluje.
<img src="https://www.muj-pes.cz/foto-clanky/bull/lojza.jpg">

### Marley
#### Marley je kříženec amerického pitbulteriéra, který miluje procházky a je hodně aktivní. Do azylu byl dovezen od paní z Přelouče, které ho svěřil její syn. Jelikož je Marley hodně aktivní, tak ho paní nezvládala. Je mu okolo 2,5 roku. Výborně reaguje na ženy, na pána si zvykne. Je to mladý pes, který byl zvyklý žít doma. Nemá rád domácí zvířata. Je vhodný pro hodně aktivní lidi, kteří Marleye unaví a pak bude spokojený.
<img src="https://www.muj-pes.cz/foto-clanky/bull/marley.jpg"> 



